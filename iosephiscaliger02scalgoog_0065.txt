63

 

Cuius adhuc laudet fama tribunal anus,

Et grave iudicium, sive eius, qui movet urnam
Quaesitor Minos, Aeaee sive tuum:

Omnia concedent iuri subsellia nostre,
Iustitiaeque erimus lex imitanda novae.

Saecula Saturni, priscumque reduximus aurum
Iudiciis. Themis est ore locuta meo,

Vos conscriptorum collegia seria Patrum
Testor, et auspiciis Curia recta meis:

Ecquando auditum nostra vel labe, vel ullo
Crimine tot proceres erubuisse novo?

Quae mea calcato sententia missa pudore
Imminuit vestrae iura severa togae?

Quis nos vindictae caecis caluisse notavit
Motibus, obiecto vel tepuisse metu?

Quis lentum vidit? Miserorum vota clientum
Eventu dubii pendula saepe fori

Non favor elusit, non improba gratia vicit,
Non frustrat[r]ices detinuere morae:

Non mala fraus, et iuris inextricabilis error,
Non legum in dubias compita secta vias.

At longae ambages lites ex lite propagant,
Et fraus succrescit fraudibus arte mala.

Ah valeat quaecunque viae compendia nescit,
Pragmaticis nullum ponere docta modum,

Sed male iudicium differt, ac surda moratur
Non exorata curia clausa sera,

Dignior ignaras aequi quae temperet urbes,
Ponat et in Scythico barbara iura foro.

Sedulitas una est clementia iudicis aequi,
Saevitia est quicquid cessat ab officio.

Ille moras legum, et iuris retinacula rumpat,
Sedulus exemplo qui volet esse meo.

Hactenus excubiae populi. privata supersunt
Munia, et instructae sedula cura domus.

Non mihi conscivi maculam, qua nomen, et ipsos
Fama meos mores decolor ulla notet.

